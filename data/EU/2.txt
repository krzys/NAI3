Egiptoar gehienak antzinako egiptoarren eta arabiarren ondorengoak dira. Beste herri konkistatzaileen ondorengoak ere badaude (greziarrak, erromatarrak, turkiarrak), Behe Egipton batez ere. Nahasketa horrek ezaugarri bereziak sortu ditu Niloren bailarako biztanleengan, Mediterraneo aldeko gainerako egiptoarren oso bestelakoak. Nubiarrak Egiptoko bertako herria dira; milaka urtean Egipto hegoaldean eta Sudan iparraldean bizi izan dira, baina Nasser aintzira eraiki zutenean urpean gelditu ziren haien herri asko. Egiptoko biztanleen % 40 hirietan bizi da. Basamortuan artzain nomada eta erdi nomada batzuk bizi dira, beduinoak gehienak. Batez besteko biztanle dentsitatea 67,5 bizt./km2koa da. Hazkunde demografikoa izugarria da, eta nekazaritzak ezin ditu biztanleen beharrak ase. Egiptok ezin die lanik eskaini biztanle guztiei, eta biztanle asko eta asko beren herrialdetik alde egin behar dute lana bilatzeko. Irakasleak, ingeniariak eta langileak, oro har, Libiara, Golkoko monarkia eta emirerrietara, eta Irakera joan dira lan bila. 1990ean, Irakek Kuwait hartu zuenean, Iraken zeuden egiptoarrak beren jaioterrira itzuli ziren, eta langabezia tasa % 20 igo zen. Egiptoar agintariak saiatu dira hazkunde demografikoari eusten eta 1990. urtetik aurrera emankortasun tasa emakumeko 4 seme-alabetan mantendu da. Hala ere, presio demografikoa handiegia da herrialde bertako baliabideei dagokionez. Bizi itxaropena 62 urtekoa da batez beste (60 urte gizonezkoena eta 62 emakumezkoena).

Hizkuntza ofiziala arabiera da; frantsesa eta ingelesa dira biztanle ikasien bigarren hizkuntzak; bereber hizkuntza basamortuko herri batzuek erabiltzen dute. Erlijio banaketa hau da: islama (% 90, musulman sunniak); kristau koptoak (3 milioi); greziar ortodoxoak, katolikoak eta protestanteak (% 3).