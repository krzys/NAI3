Muga hauek ditu: ekialdean Israel eta Itsaso Gorria, mendebalean Libia, hegoaldean Sudan eta iparraldean Mediterraneo itsasoa. Horrela, estatuak duen garrantzi geopolitikoa duen kokapen estrategikotik datorkio: kontinentearteko nazioa da Afrika eta Asiaren arteko zubi-lurraldea baitu (Suezko istmoa) eta, toki berean gainera, Mediterraneoaren eta Indiako ozeanoaren arteko ubide nabigagarria baitu (Suezko kanala), Itsaso Gorrian zehar.

1.001.450 kilometro karratuko eremuarekin[3] Egipto munduko 38. estatu luze-zabalena da (Mauritaniaren ostean). Tanzaniaren tamainakoa da gutxi gorabehera eta bi aldiz Frantziarena.

Hala ere, Egitoko klima txit lehorra dela-eta, biztanle guneak zerrenda estu batean daude bilduak, Nilo ibai inguruan eta honen deltan. Hau da, biztanleriaren %99a eremu osoaren %5,5 baino ez du erabiltzen[4].

Hiru lurralde mota bereizten dira Egipton: Niloko harana, erdialdean; Libiako basamortua, ekialdean, eta Arabiako basamortua, mendebalean. Libiako basamortuak Egiptoko lurraldearen bi heren hartzen ditu eta 300â€“400 m-ko altuera duten dunek osatzen dute. Basamortu hauek lurralde gorria izenarekin ezagutzen zuten Antzinako Egipton eta Faraoien Erresuma babesten zuten mendebaldeko mehatxuengandik. Oso lehorra bada ere, baditu oasiak. Nilotik mendebalera, Suezeraino, Itsaso Gorriraino eta Sinairaino hedatzen da Arabiako basamortua. 2.000 metrotik gorako mendiak ditu (Jabal el-Shayib: 2.184 metro, Moisesen mendia, Katharina: 2.637 metro). Niloko harana 1.500 kilometro da luze eta kilometro batetik hogeira bitarte zabal; iparretik hegoaldera gurutzatzen du Egipto, Niloren bigarren ur-jauzitik Kairoraino (Goi Egipto). Kairoko iparraldean adar ugarietan banatzen da Nilo ibaia (Damieta, Roseta) eta aintziraz inguraturiko delta eratzen du (Behe Egipto).