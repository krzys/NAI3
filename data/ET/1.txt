San Marino maastik on mägine, läbi riigi kulgeb edelast kirdesse mäeahelik. Riigi kõrgeim koht on pealinna San Marino lähistel asuv Monte Titano mägi, mis ulatub 755 meetrit üle merepinna.

San Marino asub Marecchia jõe valglal, riigist voolavad läbi San Marino, Marano ja Ausa jõed koos lisajõgedega. Riigi ainus järv on Itaalia piiril asuv ja 1960.-ndatel rajatud Lago di Faetano tehisjärv, mille pindala on 0,6 hektarit.

Riigis on kirjeldatud 744 kõrgema taime liiki. [4] Riigis ametlikult metsa ei esine.[5] Küll on aga parke ja rohealasid, mille peamised puuliigid on laialehised puud, nagu harilik tamm.[6]

San Marinos on kirjeldatud 96 linnuliiki.[7]

Riigi looduses on kirjeldatud 9 liiki imetajaid: harilik leethiir (Myodes glareolus), metshiir (Apodemus sylvaticus), pimemutt (Talpa caeca), harilik pikktiib (Miniopterus schreibersii), suur sagarnina (Rhinolophus ferrumequinum), väike sagarnina (Rhinolophus hipposideros), rebane (Vulpes vulpes), nirk (Mustela nivalis) ja saarmas (Lutra lutra).

San Marinos valitseb vahemereline kliima, suvel ulatub maksimaalne temperatuur +26 °C, talvel – 7 °C. Aastane keskmine sademete hulk riigis on tavaliselt vahemikus 560–800 mm.