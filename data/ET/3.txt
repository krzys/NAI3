San Marino asfalteeritud teede kogupikkus on 292 kilomeetrit. [2] Borgo Maggiores asub helikopteri maandumisplats. Riigis puudub ametlik lennuväli, kuid San Marino lennuklubile kuulub Torraccia maandumisrada.

Riigis on väike busside sisetranspordivõrk. Peamine bussiühendus on Riminiga. Tõstukiga on võimalik liikuda Borgo Maggiore ja Monte Titano mäe vahel. Riigis kehtib parempoolne liiklus.

Riigis puudub raudtee, kuid 1932 avati kitsarööpmelise raudtee lõik, mis Teises maailmasõjas 1944 hävitati. Raudteele ehitati 17 tunnelit.

Rahvastik
San Marinos elas 31. detsembri 2016 seisuga 33 196 inimest. [8] Riigis elas 16 341 meest (49,2% rahvastikust) ja 16 855 naist (50,8% rahvastikust).

Serravalle omavalitsuses elas 10 851, Borgo Maggiores 6889 ja San Marinos 4063 elanikku.

97% riigi elanikest on katoliiklased. Riigis tegutseb 12 katoliku kogudust ja mitmeid katoliiklikke institutsioone. Vähesel määral leidub riigis teiste religioonide ja konfessioonide esindajaid.

Detsembri 2015 seisuga oli riigis levinuim mehenimi Andrea (527 mehel) ja naisenimi Maria (385 naisel). Levinumad perekonnanimed riigis on Gasperoni (553 inimesel), Guidi (447 inimesel) ja Casadei (402 inimesel).

Riigikaitse
San Marinos puudub regulaararmee ja sõjalise rünnaku korral kaitseb riiki Itaalia. Samas riigi kaitse vajadustest lähtuvalt võidakse mobiliseerida kõik mehed vanuses 16–55 eluaastat. [9] San Marinos tegutseb vabatahtlike osalusel põhinev Sõjaväeline Korpus (Corpi Militari), mis täidab politsei ja tseremoniaalseid funktsioone.

San Marino sõjaväe tuumikuks on Ammuküttide Korpus, kuhu kuulub 70 meest. San Marino Kalju kaardivägi valvab valitsushoonet ja patrullib piiril. Valitsushoone valves kasutavad kaardiväelased Beretta BM 59 vintpüsse, piirivalves aga Glock 17 püstoleid. Kaardiväe koosseisus on ka suurtükiväe üksus, kelle ülesanne on tseremoniaalsete sündmuste korral käsitseda valitsushoone ainsat kahurit. Nõukogu kaardivägi turvab kaptenregente ja üldkogu istungeid.